---
title: Роботизирани позвънявания на Speedy
description: За досадата от загубата на време докато робот ти говори с лоша
  интонация и ти дава безполезна информация
author: Rumen
date: 2022-02-28T12:36:41.943Z
tags:
  - Tags
---
Случвало ли ви се е да забравите да си вземете пратката от офиса на куриер?

Може да не ви е спешна или просто да не сте в града. Все пак в известието обикновено пише колко време ще я държат преди да я върнат обратно. Затова вие си правите своя план и си го следвате.

Но куриерите не знаят за него!

И понеже имат ограничено складово пространство, започват да напомнят доста преди датата за връщане.

Да, те имат основание — може наистина да сте забравили и да сте пропуснали известието. Но не винаги това е случаят.

И когато няма как да им кажете, че ще дойдете, напомнянията им започват да стават досадни. Особено, ако са зле измислени.

Такъв е случаят с роботизираните напомняния на Спиди.

На третият работен ден след невземане на пратката се започва. 

Получавате позвъняване от непознат номер и чувате отегчено изреждане на числа. Едва след като приключат и чуете името на офис разбирате, че може би ви звъни куриерска компания. 

Спирам до тук, за да не се повтарям с това, което предстои.

Ето го писмото, което изпратих днес на feedback@speedy.bg,  което съдържа описание на проблема, фрустрацията ми от тяхното решение и предложения за подобрение.

*разбира се, писах го афектиран, след поредното позвъняване. Иначе изобщо нямаше да го напиша. Също така държах да започва по-емоционално и остро, за да му бъде обърнато внимание. Как иначе да комуникирам това, което аз усещах в онзи момент?*

Enjoy

\---

Здравейте,

Пиша ви по повод досадата, която изпитвам, когато получавам автоматизирани обаждания за невзета пратка.

Те не просто са досадни, а и структурирани по силно безполезен начин.

Първо, получавам обаждане от непознат номер… а можеше да е от номерът ви вписан в Google Maps. Така мога да го запиша и да знам кой (и доста често “за какво”) ме търси, без да се налага задължитерно да успея да вдигна или да се опитвам да връщам обаждане. А на телефони с Андроид дори автотично ще ми се изпише кой ме търси!

Второ, обаждането започва отникъде. Глас със снижена интонация изрежда цифри, които не ми говорят нищо и на пръв поглед звучат като грешка. Чувствам се като във филм на ужасите, където жертвите получават неясни закодирани послания и след 24 часа губят живота си.

Полезността идва едва след като безполезният за мен номер приключи — чувам име на град и офис, едва тогава схващам какво се случва, кой и за какво ме търси.

Трето, за номера на пратка/товарителница —нима някой ще си спомни номера на пратката си като го бутнете насън? Е, същото е и с изненадващо обаждане по никое време, което прекъсва другите ми занимания.

Много по-полезен би бил следният, много по-малко инвазивен сценарий:

“Здравейте от Спиди! Имате пратка в офис на Спиди…\[името на офиса]. Натиснете 1 за информация да пратката, 2 за работно време и локация на офиса. Благодарим ви!”

Повторението горе е целенасочено — възможно най-скоро ще разбера от кого и за какво е това обаждане, защото най-важният въпрос преди всичко това е “защо трябва да ми пука за това обаждане?”. Така мога да затворя по-скоро, без ужасния запис на отегчената жена да ми изрежда пасивно-агресивно номер, който се очаква уж да знам и просто да си продължа с деня и да включа минаване през офиса в списъка си със задачи.

Ако държите да знаете, че ще дойда (и кога), можете да включите в менюто и опция: “Ако смятате да вземете пратката си до 24ч натиснете 0”. Така и аз поел ангажимент, даже и имам краен срок. Все психологически похвати, които ще ме мотивират да изпълня това, което е спешно за вас (да ви се освободят рафтовете), но просто важно за мен (някога да получа това, което са ми пратили). Ако за мен беше и спешно, и важно, нямаше да сме стигнали до този етап.

Както предполагам вече разбирате, тази “услуга” за напомняне е изключително досадна. Най-вероятно си мислите “но хората си разчитат на телефоните, ползват ги, обичат да им звънят и да говорят по тях”. Да, това важи за хора над 50, с ниско технологично разбиране и такива, които не извършват фокусирана интелектуална дейност. Но все повече хора под тази възраст не обичат да приемат обаждания. Много също не приемат обаждания и от произволни непознати номера, заради кампаниите на мобилните оператори, Бяла Карта и други подобни телефонни измамници.

Прилагането на стъпките описани по-горе ще осигури това което и вие търсите на няколко нива: хората ще видят пропуснато обаждане от стандартен очакван номер, и ще се сетят за какво ги търсят.

Ако не го пропуснат — в първата секунда ще чуят името на компанията и могат да затворят и да се отправят към офиса.

Ако изчакат още една секунда (понеже са забравили за наличието на пратка) дори ще чуят и офиса (и името ви отново).

Ако напълно пропуснат първите 5-10 секунди, ще имат възможността да изберат от менюто необходимата за тях информация.

Така ще им дадете бързина и качество на обслужване — това, което символизира Speedy за мен. Ще им покажете, че разбирате техния контекст и ви е грижа за техните нужди, не само за вашите.

Позволявам си да споделя всичко това, защото някои допирни точки с вас са под високата летва на очакванията, която вече сте изградили в съзнанието ми с всички останали добри решения, които имате.

Затова и когнитивния дисонанс, досадата, разочарованието, които ме подтикнаха най-накрая да ви пиша.

Надявам се, че ще вземете предложенията ми предвид и ще вдигнете нивото и на тази, явно неглижирана, част от преживяването на вашите клиенти!

Успех!